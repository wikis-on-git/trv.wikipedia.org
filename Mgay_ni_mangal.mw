= Mgay ni mangal(捨與取) =
Niqan kingal ka malu kari ga spatas Suyang Patas hiya.  ‘Mgay ni 
mangal o, nuqu mblaiq ka mgay.’
Sbiyaw seuxal, ksula bi ka dnuuy nami ni, qmpah phuma pnegalang 
dxgal ka seejiq alang nami.  Kiya ni asi ka khbaraw hiyi ka ruwan sapah 
mddayaw qmpah, kika mha mtngi ka kingal ruwan sapah. Kiya ka kiya ni 
nasi hghaw ka kingal ruwan sapah da o, niqan ka lupung ni gtgut kiyig hiya 
miyah dmayaw.  Manu saw kiya ni alang o mdka kingal  ruwan sapah, 
mseupu ni mggaluk balay. Niqan ka qrasun o mseupu mqaras, niqan ka 
mqraqil o teumal suulax kana. Saw nii ka alang nami seuxal, ana ya ini tuku 
ka dnuuy nami, kiya ni emblaiq balay ka lnglungan nami, ana ya ungat bi ka 
brax nami, kiya ni sruwa nami bi mgay.

Hana ni Peydang msdungus nii o sblaiq bi pstrung ni mtucing 8 laqi. 
Kiya ka kiya ni, ini tuku ka djiyun dha ni mqraqil balay. Peydang o acih bi 
sbuway na isil alang ka laqi na tgbilaq. Mkla saw nii lnglungan na ka Hana 
da o, naqih bi kuxul na ni ini bi sruwa. Babaw 1 jiyax da o niqan 1 [[seejiq]]
alang nami ni Samu ka ngahan niya.  Rngagan na ka Peydang sruwa bi 
dmayaw mdanga laqi na tgbilaq kuyuh, yasa  kmrawah bi 1 laqi kuyuh ka 
Samu nii ni kika slingan na ka Peydang. Kiya duri o, nasi mblaiq kndsan na 
hici ka Peydang da o, tduwa na ngalun duri ka laqi na tgbilaq nii. Qmbahang 
saw nii kari ka Peydang ni Hana da o asi qqaras bi smruwa.
Asaw djiyun quri sapah, mtbiyax bi qmpah ka Peydang nii. Mseupu 
dha seejiq alang nami mowsa dgiyaq tmqhuni.

Kiya ka kiya ni aji mslxan ni 
msriqu bi ka qmpahan nii. Niqan 1 jiyax, ya ini dhuq qmlahang hiya nanak 
ka Peydang nii da o asi dai smbut qhuni ka qaqay niya. Kiya do aguh dha 
mhadut sapah spuhan. Kiya ni ungat bi klaan ka pspuhan ni ida asi krtun ka 
narat qaqay Peydang.  Smtrung saw ni mqraqil ka Peydang da o naqih bi 
kuxul na ni ki bi saw hadut mnkuung ka kndsan na ni ungat snluan. Saw ni 
wada muda paru bi mqraqil ka Peydang o, sgalu dha qmita ka Samu ni 
tkdayaw hyaan.  Ana ya ini hari ttuku ka brax dha ni ida saw ppusal ka 
dnayaw dha Peydang. Kmaguh lupung na ni gtgut na ni kana seejiq alang. 
Mseupu lnglungan dha ni dmayaw Peydang ni pkbiyaxun dha uri. Saw ni ka 
bnuway dha o gaga tnbuk qsahur Peydang kana.

Babaw ini qbsiyaq do embiyax duri ka Peydang nii, ana ya ungat 
kingal ka qaqay na o ida drumut bi miing sadu ni ini bi mlih qpahun na. 
Paah smqit djima ni bitaq tmabug kacing, paah gmbarig damat nanak ni 
bitaq smbbarig kana qngqaya djiyun. Mnda drumut na ni kmbiyaxan na do 
wada mrana ka djiyun na ni mttuku balay ka kndsan na uri da. Ana yaa saw 
kiya ni ini na bi shngii ka gnaalu Samu ni kana lupung na kska alang. 
Bitaq sayang ka Peydang ni Hana o powda qnpahan ni snluan dha ni 
mhuway balay ni dmayaw balay sejiqun ni qpahan alang.

[[Snakun:Truku]]
