= Tama mu rudan(baki mu) =
Embahang ku hnang yupan bgihur ka rhngun siida o 
mtna(mdka) saw tama mu rudan(baki mu)gaga mtmay ruwan 
sapah. Paru bi ka hiyi na ni mlukus pala ni pswiwil pala 
embanah bitaq pungun ni mapa towkan ni hmabuk pucing ka 
hginuk na ni ptasan ka dqras na uri.
Murug saw knsaan na ka tama mu rudan (baki mu) ni 
hnang tntukan  lubuy tbaku ni pucing na o mtna(mdka) saw 
hnang uyas malu bi bhangan. Paah bi kska lnglungan mu mqaras 
ku balay. Ana musa ana inu ka tama mu rudan(baki mu) o 
smkuxul ku bi smnegul hyaan. Ana musa yayung ni dgiyaq, ana 
musa qmpah, kuxul ku na bi madas knan kdjiyax uri.
Ini qpah ni msangay siida ka tama mu rudan(baki mu) o 
tluung plahan hiya ni mangal dnngaan tbaku ni pgriqun na ni 
tkmuun na ka tbaku ni prmuxun na ruwan puqan na ni ptungan 
na ni tqrngul. Mkan tbaku ni poq! poq! msa hnang na mkan 
tbaku da. Qrngul tbaku niya o mtna(mdka) saw qurug mqurug 
knhuway skiya musa baraw ni baga na o ini bi pstuq smuyuk 
gasil babaw btriq na.
[[Snakun:Truku]]
