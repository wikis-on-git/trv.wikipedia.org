= Sprui qmita ka drudan ta =
Seejiq Truku o ida smparu bi qmita drudan paah sexual, ini bi hmut 
qmangaw kari rudan uri. Sbliqun na ka rudan ni spruun na uri. Quri sun 
ka dnurun kari rudan o, ana saw msriqu bi ni mqraqil bi o ida na dhqun bi 
muda, ini bi hmtan malax. Manu saw kiya do dhuq mangal mnsnhiyi ni 
qmbliqan rudan ka seejiq o asi ka smparu qmita  drudan na ni kika 
mttuku bi kndsan na meeniq babaw dxgal hini.
Nasi ini smparu qmita drudan na ni smparu qmita hiya nanak ni 
bitaq wada qmada rudan dha ka seejiq o aji sbliqun drudan dha. Aji uri o 
mha rndah rbagun drudan dha ni bitaq lqlaqi dha.
Pklug bi wauwa ka Agil o wada sjiqun  snaw ni mtucing 5 laqi. 
Snaw na o asaw mpdanga kingal ruwan sapah ni ungat na bi klaan asi ka 
musa alang paru miing qpahun, kiya ni ini hari eniq sapah ka hiya. Manu 
saw kiya do Agil ka tmpusu sapah ni naa hiya ka kmlawa laqi na ni 
qmlahang qmita drudan na sapah hki.  Kiya ni Agil nii o psparu balay. 
Wana hiya nanak ka klaun na ni ini na sprui qmita ka rudan na ni kana 
ddaun sapah. Mahu lukus ni mhapuy uqun laqi o sqliyun na rudan na 
kana. Asaw mqsuqi tnbyaxan na qmpah ka rudan na do ini qbsiyaq wada 
mnarux da. Agil o ida nkiya na ni ana mnarux ka rudan na o ini na mdwai 
kmlawa uri. Kana euda Agil nii o qtaan laqi niya ni pskuan dha lnglungan 
kana.
Ini qbsiyaq, payi Agil ni snaw na o yasa mshjil mnarux bsiyaq do 
wada msnegul msangay da. Laqi Agil o mdakil ni paru kana da ni Agil o 
wada rudan uri da. Mdka hyaan seuxal ka laqi niya, ini smparu qmita 
rudan dha ni ini klawa rudan dha uri. Kana qngqaya sapah ni dxgal sapah 
o wada brigan laqi na kana, bitaq dhuq malax Agil kana ka  lqian niya. 
Thici da o sngari Agil nanak ka sgealu bi meeniq sapah hiya.
Kiya ni kska alang hiya uri o ana ima mkla Peydang, hiya o smparu 
bi qmita drudan niya ni ana knhbragan laqi ka dngaun na o ini bi alax 
rudan na. Dwaun na bi kmlawa ni murug balay tnegsa rudan na. Mgrbu 
kdjiyax o mtqnay dha kuyuh na ni peapa tdruy kacing ni knhuway bi 
musa qpahan dha. Ana khnu kntlxan ka hidaw rbagan o ida mtbiyax bi 
mhuma bunga ni sqmu ni trabus ni kana ana manu pnegalang. Mtbiyax 
qmpah ni mskeeman balay musa sapah ka Peydang nii. Ini ksa  “ wix  ”
meuwit ni rinah mqaras bi mdrumut qmpah. Yasa mkla ka Peydang, “ nii 
ta smparu qmita rudan ta ni mlkuh ruwan sapah o nirih ta stgsa laqi ta 
nanak uri.”
Knkla kndsan na babaw dxgal hini ka drudan o aji ta dhuq 
sngqlingun rmngaw. Ida ta asi ka embahang ni sprui qmita ka rudan ta, 
kika tduwa dmudul mnan muda elug rmdax. Glui ka rudan ta ni kika mha 
paru bi qmbliqan ta.

[[Snakun:Truku]]
