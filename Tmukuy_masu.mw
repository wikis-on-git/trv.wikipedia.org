Seejiq sun ,niqan egu bi malu endaan rudan sbiyaw,saw ka pstrung ka risaw ni uuwa , psalu kingal bgurah sapah ,saw ka phuma masu—asi ka 『smgasuc』meysa utux rudan , pkeiyah egu hiyi masu . 

Sbiyaw balay 5 idas do prajing hmuma ni tmukuy masu da , kiya ni muda smapuh hmuma , jiyax siida asi ka mrbu balay tutuy ni phlama hlama masu ssapuh dha, pusu ranaq tahuc sapah o ini tduwa phing, smapuh siida , pusu ranaq nii o sranaq tahuc, dsun ka pnhlman masu ni sinaw ni payay ni parih, dsun dha empsapuh kana ka nii ni dsun dha qnpahan. 

Plalay musa qnpahan kingal empsapuh , mangan parih sqbuh na dhgal , smapuh pnhuma, kiya ni meysa snbliqan utux ni taysaw emphru kana ka pnhuma, nhdu smapuh do , hmliq cipiq hlama masu ni spawsa na ska spuhan, hmrig cikux sinaw , mnsngari hlama masu ni sinaw o sugun mkan dha empsapuh. Kiya ni wada musa qnpahan kingal empsapuh duri , wada muda saw uuda spuhax, kika nii o smapuh hmuma sun. 

Empitu idas -- prajing tmatak, maxal idas --mhada ka masu do miing kingal jiyax muda qnburung, knkingal sapah o prajing musa qnpahan kmtuy bnkiyal masu dsun sapah, kingal bnkiyan o qyanun sida qhuni, kingal bnkiyan o phmaun qnpahan, nhdu qnburun do , mangal kingal bnkiyan duri sqaya damux rpun . mrbu jiyax spuhan, seejiq alang o miing dha seejiq lmawa utux, meysa smbliqan, nhdu kana ka smapuh do , smwayay kana ka sejiq, ini tduwa embrinah qmita, manu ka saw nii o kika smapuh kmtuy. 

Saw nii kingal hnkawas empxal muda ka smapuh o sprun dha balay, nasi niqan ka smliq gaya ssapuh o , ini sbliqi utux ruda ka pnegalang dni naqih kana ka pnhuma, kiya ni lmawa empsapuh taysaw miyah dmayaw ksblaiq rmngaw utux rudan, seejiq smliq gaya nii o asaw ka psruwa ruciq brah utux rudan ,taysaw ssruwa ruciq. 

Egu balay ka gaya seejiq wada muungac da, wana ta embahang smmnru rudan tada , tlami lmlung binaw, ita seejiq o asaw ta ka smparu gaya, prtuday ta muda ka gaya ta, tay saw pniqun ta ka rmun rudan , dhuq sayang ana bitaq knuwan. 


== 參考文獻 ==
* 詹素娥. (2011). Wikipedia 維基百科 族語詞條試寫─原住民族語詞條 2011作品集. 教育部.

