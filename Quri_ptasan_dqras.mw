= Quri ptasan dqras（關於紋面） =
Sbiyaw seuxal [[Truku]] o mniq dgiyaq ni mhuma masu ni sari ni bunga ni 
sqmu. Rahuq na jiyax pnegalang hiyi qhuni do musa powsa gasil ni maduk 
dha samat, uuqun kuyuh ni  lqlaqi dha. Kndsan  Truku sbiyaw  sexual o 
mtdgiyaq ni  mkbbuyu ni mkeiayug miing uqun dha.
Truku o tnsamat balay. Saw snaw Truku o mkuy pucing hwinuk ni mapa 
buji ni aga. Ttalang mhraw samat ska bbuyu ni rnaaw, yasa embrax bi ka 
dowriq dha ni tgluhay balay sun maduk. Ga ska dgiyaq hiya o htngayan katu 
dowras ni lala bi hrus ungat ddaun. Manu saw kiya do mtdgiyaq ka seejiq o 
asi ka mmanang bi qbubur na ni mgkala seejiq ka rmun dha. Aji wana haya, 
snaw Truku o ini bi kengungu ni ini bi keisug uri ni mkla bi smalu lala klgan 
dangar.

Saw kuyuh Truku  do tgseesu bi ni mmlux lnglungan dha. Manu saw 
kiya ni mkla balay qnuqih ni tmwaray, sluun dha qabang ni lukus Truku 
djiyun sapah. Nasi ini sluhay saw nii ka kuyuh Truku do ksngun rudan dha ni 
hlisun seejiq uri. Kiya ni ungat snaw Truku ka smkuxul hyaan uri.
Manu saw kiya ni snaw Truku o tai saw mha mrmun bi ni mTruku o asi 
ka mdrumut bi smluhay ddaun laqi snaw. Kuyuh do asi ka mkla balay tminun 
ni kika balay bi kuyuh Truku ksun.
Kiya ni gaga ptasan dqras ka seejiq Truku ksun o mgkala rmun duri. 
Yasa saw nii muda o  pgkla sun qnsejiqan ni ssTruku bi ska alang. Risaw 
Truku sbiyaw o asi ka mrmun bi ni ini keisug ana manu dhuq mangal tunux 
pais. Laqi kuyuh do asi ka mkla bi mseusa ni kika srwaun drudan ni tduwa 
ptasan ka dqras dha. Saw ka mkla bi maduk ka snaw o kisa balay bi Truku 
ksun ni kuxul bi kuyuh knsyangan. Miing stmaan na ka snaw Truku o ida asi 
ka kuyuh niqan ptasan dqras. Mana saw kiya ni ptasan dqras o meeniq ska 
alang seuxal o paru bi sun knrdax.

Knsyangan ptasan dqras ka kuyuh Truku o ptasan pnglux ni dqras. Snaw 
Truku do ptasan pnglux ni bkluy. Pnskraya na knxalan sayang o kkdrumut ta 
qmeepah ni kksuyang kana lnglungan ta ita laqi Truku.
Rudan Truku sbiyaw o dmudul bi rmngaw lqian. Mhuqil ka seejiq do 
utux na ga asi ka muda ptrima baga pusu Hakaw Utux hiya.
Kiya o qulung mnangal tunux pais ka snaw ni mkla bi tminun ni miri ka 
kuyuh do muda ptrima baga siida. “Ras” asi ksa sriyu paah hiqur baga dha ka 
dara. Saw nii seejiq o pdaun na Hakaw Utux ni mowsa tblaiq mniq tuxan.
“Kiya ka kiya ni nasi saw ini angal tunux pais ka snaw ni ini kla tminun 
ni miri ka kuyuh do ini pdai Hakaw Utux ni qdanun dha yayung truma ni 
uqun karang ka hiyi niya da.” Msa ka kari rudan Truku sbiyaw.
Duri o rmngaw ka rudan ta sexual, “ ini tduwa ciyuun ka Hakaw Utux, 
yasa mha skpudung ka tluling baga da. ” msa ka kari rudan.
Rudan ta sbiyaw niqan gaya smalu ddaun uuda, ini khmut, kiya ni malu 
nanak seejiq sun o wada malu bi kndsan dha babaw dxgal, mhuqil do muda 
Hakaw Utux ni mmowsa tblaiq bi tuhuy utux rudan ni mniq tuxan.

[[Snakun:Truku]]
