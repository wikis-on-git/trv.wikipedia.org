= Weewa skpahung nganguc =
Cbeyo gaya rudan ini mhemuc qmerac weewa. Netun skpahung ka weewa maha 
mseyang riyung ka tnalaung. asi ta spooda gaya msterung weewa seediq, ma smipaq 
babuy puqun siyang ka tnsapah weewa. Skpahung ka weewa, uka kari kiya, seediq ini 
peekan siyang tnsapah pggayung paru riyung ka kiya.
Weewa wada so skpahung nganguc nii na, puqun daha siyang ka tnsapah niya, 
ma ptulun daha puto ka snuunux na weewa duri; dungus na nii ge, asi ini mhemuc 
musa klaalang mkkesa mesa.

Kndalax ciida, ini mmhemuc ka riso ma weewa di. Spooda daha gaya ka moda 
msterung nii di. Psterung daha ka laqi cbeyo, saan daha smrai, smruwa ka rudan daha 
di ge, kika pstrengun daha, so nii ka gaya tngsaan na rudan cbeyo.
Netun ini pstrengi ka weewa skpahung nganguc nii, smiling weewa ka tama 
bubu na weewa, “Ima bale ka rseno kiya?” mesa smiling tama bubu daha, ma weewa 
nii, ini ba ptgesa ngayan na riso kiya.
So nii ka weewa ini bale seeliq ngayan na riso kiya ma, ini mmhemuc rmengo 
ani mmaanu duri.

Duma weewa ssiqa na ka ndaan so nii, msiqa qmita seediq tnalang, 
musa naq mssnegun ka riso duri, msuupu mdaadis musa lmiqu, mssnegun mdaadis 
musa cghuur, uka dqeras daha qmita seediq tnalang peni.

[[Snakun:Tgdaya]]
