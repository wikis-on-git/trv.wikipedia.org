= Seejiq knsrabang =
Sbiyaw seuxal ka ita [[seejiq]] Truku o malu bi pnegluban kana karat ni 
dgiyaq. Siida o ini usa dmaduk dgiyaq ka ita Truku uri, yasa paru bi lupung 
seejiq ka  dmsamat hki. Nasi kmkan  hiyi bowyak ka ita seejiq  o tduwa ta 
mniq kiyig truma dgiyaq ni mlawa, “ Lupung mu bowyak, kmkan ku bi hiyi 
btriq su ur!  ” msa do ini  qbsiyaq, tmabuy paah dgiyaq hiya ka bowyak. 
Mhulis ni wada  muda  brah seejiq nii  ni rmngaw,  “ Ana bi rabang wah! 
tduwa ku mgay uqun munan. ” msa.
Babaw mnhdu rmngaw malu bi kari nii ka bowyak nii da o mhulis ni 
tgseesu tmaga. Siida, seejiq nii do mangal pucing ni  knhuway bi mangal 
bilaq hiyi btriq. Ana yaa sdara ka btriq bowyak o ini ksa akay ni malu nanak 
duri.  Babaw  do mhulis rmngaw duri ka  bowyak,  “ tay saw mha namu 
mqaras ni mttuku bi mkan 1 ruwan sapah namu, swayay ta da.” msa. Mnhdu 
rmngaw kari do madas emttuku ni mqqaras lnglungan wada dgiyaq duri.
Mangal bilaq hiyi btriq bowyak ka seejiq nii da o niqan balay 
lnglungan na ni  thmuku mqaras hyaan, Kiya ni tmalang wada sapah na
nanak. Dhuq sapah do jima gaga mnhdu psramal  rqda ni kana djiun ka 
kuyuh tmpusu sapah nii da. Kiya ni lwanan na kana seejiq ruwan sapah ka 
tmpusu sapah nii ni plealay mgay qnaras Utux, duri ni mhkun na 1 hpuyan 
nabi ka bilaq hiyi btriq bowyak. Babaw 1 tuki sngari do asi lu thngay 1 nabi 
ka hiyi btriq bowyak. Ana saw ni skliyun bi lmnglung ka uuda nii o ida dha
klaun paah gnaalu utux ka nii.
Ungat ixan ka malu jiyax o  asaw knsrabang lnglungan seejiq ni ida 
aguh musa. Siida o niqan ka pusu bi mdawi ni ungat qpahan ka 1 risaw. Yaa 
mqsuqi hrpasan ni mnmahan na da  o kmkan  bi samat. Kiya ni ida murug
uuda rudan ni wada kiyig truma dgiyaq ni mlawa, “ wi! Lupung mu pada, 
kmkan ku bi hiyi papaq su ur. ” msa. Ini qbsiyaq do gaga sriyu brah na hika 
pada. Rmngaw hyaan ka pada, “ Ana bi rabang tduwa ku pkan munan. ” msa.
Kiya ni gaga mhulis tmaga siida ka pada nii da  o jima wada thngayan 
“ knsrabang ” ka lnglungan na da, yaasa saw rmanang hari qtaan ka pada nii. 
Kiya ni siida do mangal pucing ni asi na slapi ka bukuy narat papak na. 
“ Akay wah! Akay wah! Saw nii mjiras lmingis mlawa ka pada nii. ” Mlatat 
ni ini rngaw ana manu kari ka pada nii ni asi lu dhuq ququy dgiyaq. Mjiras 
msaang rmngaw, “ Yamu seejiq ni yami dmsamat o paah seuxal bitaq sayang
o pgealuk bi ni pddayaw bi uri, hmuya su ka isu, ma su ini pdhuq pgleelug 
uuda rudan su hug? Paah sayang yamu seejiq o, asi ka mnda brax namu ni 
knkla namu ni rbuk namu ni knuudus namu do kika tduwa namu mangal ni 
mkan samat. ”
Asaw knsrabang lnglungan pusu empdawi risaw nii, bitaq saw nii ka 
kndsan knkla tmsamat ita Truku sayang. Ana saw kiya o iya ta bi shngii ka 
uuda seuxal ni gaya ta Truku.

[[Snakun:Truku]]
