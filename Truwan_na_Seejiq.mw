= Truwan na Seejiq =
Ita Seejiq sun, sbiyaw balay o kingal ta rudan, niqan ta tru mswayi, niqan ta 
tru alang Truwan uri, saw ka alang Toda, alang Truku ni alang Tgdaya. 
Yasa uka patas ka bnatas quri ita Seejiq, kiya ka wada msrahuq duma ka kari 
ni endaan rudan ta sbiyaw. Yasa wada bsiyaq balay ka pnswayay ta nniqan ta 
sbiyaw da, wada niqan cicih ini pggaaluk ka hngak kari ta da, niqan ka kari ini 
pntna balay uri. Ananaq saw kiya ga, nasi ta spaah hangan alang ta ita nSeejiq ni 
lnglungun ta o, slayun ta cicih ka knkla ta pusu endaan rudan ta, saw alang 
Truwan, alang Ruku ni alang Rukdadaya. 
Dha ka alang ksun Truwan ga mniq alang ta ita Seejiq,  kingal  o ga  alang 
nTruku, Truku Truwan ksun dha, kingal o ga alang nTgdaya, Truwan Tgdaya ksun 
dha. Barah uka alang ksun Truwan ka nToda hug ? Gisu ta ini klayi ka kiya da, ana 
nanaq niqan kari dha msa alang Bngbung o, ririh dha alang Truwan ka nToda o , 
ini pndungus mskingal ka kari dha.

Niqan ka “Alang Truwan” srngaw mu hini 
sayang o, quri saw alang “Truwan Tgdaya”. Mnsa ka kari tnegsaan rdrudan  ta 
Tgdaya sbiyaw, “mneniq ta alang Truwan kana ka ita ksun Seejiq sbiyaw”mnsa, 
pusu ta balay rudan ita Seejiq ga, pnspruq ta “Pusu Qhuni, wada knttu mrana ka 
knhbragan seejiq do, thjil thjil ni miyah dhuq Truwan da” mnsa. 
Rmngaw ka rdrudan sbiyaw Truwan Tgdaya ga, niqan mngari alang nniqan 
rudan ta sbiyaw, yabi wada niqan na, ga dha ini klayi duma da” mnsa. Snpgan dha 
o, niqan alang ksun Truwan, alang Knuguh, Ruku, Rukudaya, Skikun, Tasaw, 
Brenux, Sipaw ni alang Ayug. Ya alang Truwan ka pusu balay pnlayan dha 
tnlangan, kika asi dha gxali mnsa Truwan ka dxgal quri hiya da. Ana bitaq sayang, 
saw smneru ndaan rudan ta sbiyaw ka rdrudan ta Tgdaya ga, spiyah dha Truwan 
hini ka pusu kari ndaan rudan ta sbiyaw ni kari ksun dha “Psahu” ka srngaw 
dha balay. 

Ya ima ka mniyah Psahu alang Truwan hiya siida, yabi klmukan mnsa 
duma, yabi klug mnsa ka duma dha, ini snleesi mkla. Saun dha gmqi xiluy 
ka pusu qsiya mmahun seejiq Truwan hiya, sgragan ka xiluy kiya do, 
mnarux kana ka seejiq mnimah qsiya sngragan kiya mnsa, mllabu embuyas 
ni tbrihun dha ka nuqan dha idaw, ana spuhun empsapuh o ini bi kmalu. 
Kiya siida, wada tggarang ka rudan ta mnniq Truwan hiya duri. Saw nii ka 
kari snnruwan dha. 
Yabi qndadax hiya siida musa tmalang alang Gungu, alang Qacuq, 
Suku, Paran, Tganan, Tongan, Sipaw, Drowdux, Mhbu ni alang 
Buwarung …. Gaga hiya ka alang Pradu ni alang Bkasan uri, wada seupu 
musa mniq Buwarung ka dhiya da. Balay bi o, seejiq nToda ka dhiya, nii 
miyah tuumal Gaya ta ita seejiq Tgdaya da. kika yahan ta na qmlahang 
Tanah Tunux do, maxal dha alang ka snpgan dha alang Seejiq Tgdaya.    

Duri Niqan kingal kari sneru dha, quri ksun “Damay Dowriq”, duma 
rudan mnsa “mniyah dhuk alang Truwan ka dha Damay Dowriq sbiyaw” ,ni 
duma o“kingal bi ka mniyah” mnsa. Miyah gmarang kari Utux Baraw ka 
Damay Dowriq ni tmgsa hmanguc qbulic ni smalu puniq uri msa.Siida 
kuxul balay saan sluhay rsnaw ka hmanguc qbulic ni smalu puniq, qrijil ni 
llaqi o musa emsuwil embahang kari Utux Baraw. Bitaq sayang wada ta 
qbhangan ni qtaan hbaraw bi niqan bi gealu dha ka  “Damay 
Dowriq”sun.Dhiya ni tadhuun balay seejiq babaw dxgal sayang.

[[Snakun:Truku]]
