Dha hidaw （兩個太陽）

Snalu kari patas“dha hidaw” nii ga snruun bi rmngaw drudan alang, kiya ka kiya ni ida niqan quri saw“hidaw” uri ka kana tnpusu seejiq Taywan. Duma dha o maku dhuq mngari ka srngaaw dha hidaw, smhii ta ida niqan nanaq lnglungan dha ka kklgaan tnpusu seejiq, iyux dha pkla kana ka lutuc kklgaan lqlaqi hici. Manu ka Seejiq/Seediq/Sediq ga pusu ta balay o iyux pkla quri“hidaw” gnealu na sejiqun ni kana ka meudus babaw dxgal. Duri na o ita Seejiq/Seediq/Sediq ga tduwa plutuc knmalu na knkla rdrudan ni ptgsa ni ppqaras tnsapah ni klealang.

Sbiyaw balay, babaw dxgal ga wana keeman nanaq ungac ka jiyan. Siida kndsan seejiq o mqraqil balay ni ini bi krana ka euda seejiq uri. Kiya ni seejiq alang ga musa gnbik harung qhuni ni skrdax dha mmkay sapah ni musa qmpah qnpahan.

Niqan kingal jiyax, manu ka dha dsnaw alang o madas sqmaan qhuni harung ni mmusa qnpahan shhiru dha ddaun dha leelug. Siida naqih utux dha, pklug miyah ka bgihur mtgnuwin ni wada asi skyai bgihur ka dha hiyi dha, kiya ni sqapah karac dni wada asi kmaa dha hidaw babaw karac da. Dha hidaw nii o mssriyux mkala priyax ryaxan hidaw, wada rmiyax ka kingal hidawdo o mkala ka kingal hidaw duri, saw nii ungac keeman ni jiyan kdjiyax ka babaw dxgal da. Thdagan dha hidaw kdjiyax ka babaw dxgal do maku mdngu ni mhuqil kana ka pnhuma seejiq babaw dxgal da. Kiya ni ungac euqun dha ka seejiq ni wada kngkingal mhuqil ka sejiqun kealang da.

Qmita rnaan hqilan seejiq dealang do mssli ni mpprngaw kana ka seejiq dealang, “Uxay kida saw nii, ima ta bi ka tduwa mowsa smbu kingal hidaw karac hug?” Mkmusa kana ka rdrudan, mbiyax rrisaw ni mtrajing risaw seejiq alang, hici do mnegaaw dha rudan, dha mbiyax risaw ni dha mtrajing risaw mmusa smbu hidaw. Tqrian dha dha tutu rqling djima ka buwax masu, spqaya dha birac ni madas mudu(mami) uri uqun dha kleelug, manu ka qnqan dha buuc mudu o hciyan dha rmbung endan dha leelug.

Yasa suqi dhiyaq bi ka saan dha smbu hidaw, siida ini dhuq ka biyax dha rudan, manu ka mbiyax risaw ni mtrajing risaw ga qulung bi dhuq hraan hidaw hiya. Kiya do dhiya nii ga, prajing psramal msbu hidaw. Siida sgnama dha hiya ka kingal smriyu hidaw, psaun dha ka buji o sruqan dha mneegu. Wada priyax siida ka kingal hidaw do, sgnama dha tmaga ka kingal duri. Prajing sriyu ka kingal hidaw duri o, asi dha psai ka buji, slgan dha smbu kska na ka hidaw ni msqugu quri karac ka qpuruh dara ni wada maa idas kida, lupus na o wada maa ppngrah kida, mntucing na qpuruh dara o wada maa tasil, lupus na o maa qahur. Saw nii ka ksun idas, ppngrah, tasil ni btunux o nririh dara Sejiqun.

Paah siida do babaw karac ga kingal balay ka hidaw da, kika niqan keeman ni jiyan da. Kiya do tgblaiq meudus babaw dxgal ka seejiq uri da. Embrinah miyah sapah siida ka dhiya, nmbiyax risaw o ini dhuq sapah uri, tqjiyan knrudan ni dhuq nanaq hiya ka kndusan dha da. Hici bi do wana dha mtrajing risaw siida ka mqqaras dhuq sapah, mnhuma dha kleelug mudu(mami) ga mtqaraw knrudan uri da. Dhuq alang dha nanaq siida ka drisaw nii o tna wada mtucing kana ka gupun, embhgay kana ta sneunux uri da, mrulung ka dowriq uri da. Qmita dhiya ka seejiq alang o ini dha klai, rmngaw ka dhiya, “yami ka mnusa smbu hidaw ni nii nami dhuq alang da!” kiya do mqars smtrung dhyaan kana ka seejiq tnealang.

== pnyahan pnataas ==

台灣原住民族歷史語言文化大辭典 https://web.archive.org/web/20171110162125/http://www.knowlegde.ipc.gov.taipei/ct.asp?xItem=189090&CtNode=7051&mp=cb01

曾瑞琳，1994，《賽德克族神話故事》，南投：南投縣天主教山地服務研究社。

許端容，2007，《台灣花蓮賽德克族民間故事》，臺北：中國口傳文學學會。
