= Rseno ma sino(男人與酒) =
Rseno uxe mnuuyas paru, mnangal mqedin di, mngangah hari ka 
qedin na duri. Bsukan klaali, so kiya ka qedin na bsukan klaali duri. Teru 
laqi daha di, daha laqi rseno, kingal ka laqi mqedin.
Ini ba alix skadi sino, mbserux meepah, uncuun musa meepah skadi 
pila mahun na sino. Dyagun mege pila sehu ka laqi daha. Egu ba huling 
dngaun daha, ini bleyaq dmanga laqi.
Gaga muudus ka bubu na rudan na, uka ka pila mahun na sino, mesa 
pila bubu na, uka pila bege na heya ka bubu na, mkuni mseyang bubu na, 
paru kana ka kari na smmeriq mseyang bubu na, so snbbirac seediq ssiyo 
sapah na.
Bsiyaq knkawas nmahan na sino, mnarux tunux na lhebun na ma 
rumun na, mkure riyung ka hei na, ye mnarux ka hei na di, ini usa pqita 
ising, mangal btunux sbeebu naq tunux na, ma rkebun na. sdara ka tunux 
na ma quwaq na.
Desun daha sapah ising di, peruq ka rkebun na di, kiya sdara quwaq 
na. Mkteru niqun na sapah ising, wada naqah di, wada gedang di. Hbaro ba 
seediq wada huqil desun sino seediq alang miyan, daha-teru idas, wada 5 
hari seediq wada gedang desun sino. uxe malu knduusan seediq egu mahun 
sino saya.

[[Snakun:Tgdaya]]
